---
layout: post
title: यजुर्वेदम्-प्रोक्षणम्-HH-2
date: 2021-12-20
description: sandhya
tags:
  - यजुर्वेदम्
show_meta: true
published: true
---


यो वः शिवतमो रसः । वः - युष्माकं, यः शिवतमो रसः - पुण्यतमः संसारभेषजभूतो रसविशेषः । तस्य भाजयतेह नः । नः - अस्मान्, इह -
 जन्मविशेषे, तस्य भाजयत - तं रसं सेवयत । अनेन ऐहिकमामुष्मिकं च प्रार्थितं भवति । इन्द्रियपोषकत्वेन अन्नप्रार्थनं च न 
मुमुक्षुत्वविरोधि; मुमुक्षोरपि यावत्साधननिष्पत्ति देहेन्द्रियधारणस्य तद्द्वारा ज्ञानविकासस्य च अपेक्षितत्वात् । 
शिवतमरसश्च ब्रह्मानुभव एव; अल्पास्थिररूपत्वेन ब्रह्मादिभोगानामशिवतमत्वात् । 'आविरिञ्चादमङ्गलम्' । 'आब्रह्मभुवनाल्लोकाः 
पुनरावर्तिनोऽर्जुन!' । 'गतागतं कामकामा लभन्ते' । इत्यादिकम् अत्र द्रष्टव्यम् । स्वात्मानुभवादीनां ब्रह्मलोकानुभवापेक्षया
 अतिशयितत्वेऽपि समुद्रद्रप्सन्यायेन ब्रह्मानुभवापेक्षया अतिफल्गुत्वात् कालान्तरे च्यवनरूपत्वाच्च न तस्यापि शिवतमरसत्वम् 
। 'चतुर्विधा मम जनाः' इत्यारभ्य 'सर्वे च्यवनधर्माणः प्रतिबुद्धस्तु मोक्षभाक्' इति स्मर्यते । एतत्सर्वमभिप्रेत्योक्तं 
श्रीवत्साङ्कमिश्रैः 'भोगा इमे विधिशिवादिपदं च किञ्चित् स्वात्मानुभूतिरिति या किल मुक्तिरुक्ता । सर्वं तदूषजलजोषमहं जुषेय
 हस्त्यद्रिनाथ! तव दास्यमहारसज्ञः ॥' इति । यद्वा रसशब्दः परमात्मपरः । 'रसो वै सः । रसँ ह्येवायं लब्ध्वाऽऽनन्दी भवति' इति
 श्रुतेः शिवतमरसः परमात्मा । उशतीरिव मातरः । उशतीः - स्नेहयुक्ताः । मातरः यथा स्वदारकान् स्तन्येन पोषयन्ति तद्वत् यूयम् 
अस्मान् स्वशेषभूतान् युष्मदीयरसविशेषेण पोषयतेति भावः । 
