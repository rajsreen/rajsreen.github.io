---
layout: post
title: यजुर्वेदम्-पुनर्प्रोक्षणम्-HH-2
date: 2021-12-20
description: sandhya
tags:
  - यजुर्वेदम्
show_meta: true
published: true
---


दधिक्राव्ण्णो अकारिषम् । जिष्णोरश्वस्य वाजिनः । जगन्ति दधाति - क्रामतीति दधिक्रावा - परमात्मा । 'एतस्य वा अक्षरस्य प्रशासने गार्गि! सूर्याचन्द्रमसौ विधृतौ तिष्ठतः । एतस्य वा अक्षरस्य प्रशासने गार्गि! द्यावापृथिव्यौ विधृते तिष्ठतः' । 'त्रीणि पदा विचक्रमे । विष्णुः' इत्यादिकमत्र भाव्यम् । दधिक्राव्ण्णः इति षष्ठ्येकवचनम् । जिष्णोर्जयशीलस्य । जगदाक्रमणेन बल्यादिजेतृत्वं सुप्रसिद्धम् । अश्वस्य - सर्वलोकव्यापकस्य; ‘अन्तर्बहिश्च तत्सर्वं व्याप्य नारायणः स्थितः' । इति श्रुतेः । वाजिनः - वेगवतः; 'अपाणिपादो जवनो गृहीता' इति श्रुतेः । यद्वा भक्तचिन्तासमकालं तद्रक्षणार्थं त्वरातिशयवतः । यथा गजेन्द्रादौ । नह्यादित्यस्याग्नेर्वा एतादृशनिरुपाधिकनिरतिशयगुणास्सम्भवन्ति । अकारिषं स्तुतिं कुर्यामिति सोपस्करणं योज्यम् । सुरभि नो मुखा करत् । स च दधिक्रावा, नः - अस्माकं मुखानि, सुरभि - सुरभीणि शुद्धानि, करत् - कुर्यात् । अत्र मुखशब्देन मनोऽपि लक्ष्यते । विशुद्धमनसो विशुद्धवाचश्च हि भगवतः स्तोत्रकरणयोग्यता । 'स्वस्य स्तोत्राय स्वयमेव भगवान् प्रयतते' इति न्यस्तभरस्याधिकारिणः स्वरूपं शाद्ध्यते । किञ्च प्र ण आयूँषि तारिषत् । नः - अस्माकं, आयूंषि प्रतारिषत् - प्रकृष्टानि निरुपद्रवाणि कुर्यात् । 'व्यवहिताश्च' इति प्रशब्दस्य उत्तरान्वयः । आयुरभावे, तत्र व्याध्यादिना उपद्रवसम्भवेऽपि स्तोतुमशक्यत्वात्, स्तोत्रोपयुक्तायुःप्रार्थनेऽपि न मुमुक्षुत्वहानिः; ‘नम इत्येव वादिनः' इति स्तोत्रस्य परमप्रयोजनत्वात् ॥ 
