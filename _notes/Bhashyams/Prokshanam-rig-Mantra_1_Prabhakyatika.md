---
layout: post
title: ऋग्वेदम्-प्रोक्षणम्-प्रभाख्यटीकासमेतबह्वृचसन्ध्यामन्त्रार्थदीपिका
date: 2021-12-20
description: sandhya
tags:
  - ऋग्वेदम्
show_meta: true
published: true
---


यः कल्याणतमो युष्मद्रसोऽस्ति मधुराह्वयः । तस्यात्र स्थानं कुरुत हे आपोऽस्मान्सुतान्यथा ॥ ९ ॥ 
कुर्वन्ति मधुरस्थानं मातरो
 वृद्धिकामुकाः । युष्मद्रसोऽस्मासु भवेत्पात्रे वारिस्थितिर्यथा ॥ १० ॥ 
यो वः शिवतम इति । हे आपो वो युष्माकं यः शिवतमः 
कल्याणतमो रसो मधुराख्योऽस्ति तस्येहास्मिँल्लोकेऽस्मान्भाजयत पात्रयत स्थानं कुरुत । यथा भाजने जलं तिष्ठति तथा 
युष्मद्रसोऽस्मासु तिष्ठत्विति भावः । तत्र दृष्टान्तः - उशतीरुशत्यः पुत्रवृद्धिं कामयमाना मातरो यथा 
स्वपुत्रानुत्तमदुग्धादिरसपात्रभूतान्कुर्वन्ति तथा कुरुतेति पूर्वेणान्वयः ॥ ९ ॥ १० ॥ 
