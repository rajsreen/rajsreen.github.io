---
layout: post
title: यजुर्वेदम्-पुनर्प्रोक्षणम्-कृष्णपण्डितभाष्यम्
date: 2021-12-20
description: sandhya
tags:
  - यजुर्वेदम्
show_meta: true
published: true
---


दधिक्राव्ण इत्यादि । दधीनि हवींषि काष्ठादीनि वा क्रामति गच्छतीति दधिक्रावा हविर्भुगग्निपुरुष इति यावत् । तस्य 'दधिक्राव्णः' । दधिक्राव्न्+अस् इति स्थिते स्वरपूर्वव्यञ्जनस्य द्वित्वे प्राप्ते 'लवकारपूर्वस्पर्शश्च पौष्करसादेः' इति वकारपूर्वस्य स्पर्शस्य नकारस्य द्वित्वं विहितं प्रातिशाख्ये । तदनन्तरमेतेषामेकीकरणे दधिक्राव्ण्ण इति स्थितम् । भाषायां तु दधिक्राव्व्ण इति व्याकरणपारीणा भणन्ति । 'जिष्णोः' जयशीलस्य व्यापकस्य । अशू व्याप्तौ । अश्वरूपस्य वा । अग्निर्देवेभ्यो निलायत, अश्वो रूपं कृत्वेति स्थि(श्रु)तेः । वाजोऽन्नमस्यास्तीति वाजी, तस्य 'वाजिनः' । 'अन्नं वै वाजः' इति श्रुतेः । सर्वेषां देवानां मध्ये तस्यैवान्नादत्वात् । अन्नसंपन्नस्येत्यर्थः । 'अग्निर्वा अकामयत । अन्नादो देवानाँ स्यामिति । स एतमग्नये कृत्तिकाभ्यः पुरोडाशमष्टाकपालं निरवपत् । ततो वै सोऽन्नादो देवानामभवत् । अग्निर्वै देवानामन्नादः' इति श्रुतेः । वेगवतो वायुसखत्वादतिशीघ्रगामिन इत्यर्थः । ईदृशस्याग्नेरहम् 'अकारिषम्' तस्य सम्बन्धं स्तोत्रं कुर्यां तस्य किंकरो भूयासमित्यर्थः । अकारिषमित्यत्र रेफस्योपरीकारश्छान्दसः । स चाग्निः 'नः' अस्माकं मुखानि, प्रत्ययलोपश्छान्दसः । अस्मत्सुकृतसमासादितसौरभ्याणि 'करत्' करोतु । छान्दसमेतत् । परिशुद्धानि कुर्यादित्यर्थः । किं चास्माकम् । 'आयूंषि' । प्रश्चार्थे । तथा चाऽऽयूंषि च 'तारिषत्' वर्धयतु । प्रेत्युपसर्गस्य धातुना वा संबन्धः । तथा च प्रतारिषदिति सिध्यति । प्रकर्षेण संवर्धयत्विति विशेषः । निरुपपदोदीरितमायुष्यमस्मभ्यं दत्त्वाऽनुगृह्णात्विति भावः । 'लिङर्थे लेट्' इति विध्यादौ लेटि तस्य 'सिब्बहुलं लेटि' इति सिप् । 'लेटोऽडाटौ' इति विकल्पेनाडागमः । अत्र मन्त्रार्थे  
पुरातननिबद्धः श्लोको लिख्यते - 
दधिक्रावा रविर्वह्निर्दधि क्रामति यज्जगत् । जयव्याप्तिजवैर्योगाज्जिष्णोरश्वस्य वाजिनः ॥ 
अकारिषं स्तुतिं कुर्यां तस्य संबन्धिनीं तथा । सुरभीणि सुशुद्धानि मुखानि स करोतु नः ॥ 
प्रतारिषत्प्रदद्याच्च पूर्णान्यायूंषि नः प्रभुः ॥ 
अत्र दधिक्रावशब्दस्य सूर्यपरत्वे तु मन्त्रार्थस्त्वेवं व्याख्येयः - दधिक्राव्णो लोकयात्रानिर्वाहकस्य सूर्यस्य जिष्णोरश्वस्य व्यापकस्य वाजिनो वेगवतः । शेषं पूर्ववत् । मन्त्रान्ते मार्जनं कार्यं तथा शिष्टाचारात् । आपो हि ष्ठेति गतम् । 
