---
layout: post
title: यजुर्वेदम्-पुनर्प्रोक्षणम्-भट्टोजीदीक्षितविरचितभाष्यम्
date: 2021-12-20
description: sandhya
tags:
  - यजुर्वेदम्
show_meta: true
published: true
---


ततो दधिक्राव्ण इत्यादिभिर्मार्जयेत् । दधिक्राव्ण इति (तै.सं. का.१ प्र.५ अ.११) । धत्ते धारयतीति दधिर्धारकः सन्क्रामति सर्वमाक्रामति वशी करोतीति दधिक्रावा देवताविशेषः, तस्य 'अकारिषम्' अकार्षम् । स्तुतिमिति शेषः । आदृगमेति सूत्रेण दधातेः किः । ततो दधिशब्दोपपदात्क्रमेर्वनिम् । विड्वनोरित्यात्वम् । कथंभूतस्य 'जिष्णोः' जयशीलस्य, 'अश्वस्य' व्यापकस्य । अशू व्याप्तौ । वन् । 'वाजिनः' वेगवतः । वज गतौ । घञन्तान्मत्वर्थ इनिः । 'नः' अस्माकं 'मुखा' मुख्यानि कर्माणि 'सुरभि' सुरभीणि प्रसिद्धानि 'करत्' करोतु । कृञो लेट् । 'लेटोऽडाटौ' इत्यट् । किंच 'नः' अस्मभ्यम् 'आयूंषि' 'प्रतारिषत्' वर्धयतु । प्रपूर्वस्तॄधातुर्वर्धनार्थः । 'सिब्बहुलं लेटि' इति सिप् । 'सिब्बहुलं णिद्वक्तव्यः' इति णित्वाद्वृद्धिः । 
