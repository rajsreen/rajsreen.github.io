---
layout: post
title: यजुर्वेदम्-प्रोक्षणम्-HH-2
date: 2021-12-20
description: sandhya
tags:
  - यजुर्वेदम्
show_meta: true
published: true
---


इह जन्मनि पोषकत्वं साक्षात्कारप्रदानेन । अस्ति ह्युपासनवेलायामपि ध्येयस्य सुखरूपत्वम् । तदेव हि परत्रानुभूयत इति 
परविषयकोऽयं रसानुभवशब्दः । तस्मा अरं गमाम वो यस्य क्षयाय जिन्वथ । हे आपः! यूयं च, यस्य रसस्य क्षयाय - निवासाय, जिन्वथ - 
प्रीता भवथ; रसानुभवोऽपि ब्रह्मणः प्रियतम एव, तस्मै - तस्य रसस्य सिद्ध्यर्थम्, अरम् - अलं पर्याप्तं, वः - युष्मान्, गमाम 
- गच्छेम; 'यत्र नान्यत्पश्यति नान्यच्छृणोति नान्यद्विजानाति स भूमा' इति श्रुतेः । आपो जनयथा च नः । हे आपः! नः - अस्माकं 
पूर्वोक्तरसं दत्त्वा, नो - अस्मान्, जनयथ - उत्पादयत । वयं च तेनैव रसेन जाताः स्मः । नान्यथा । ब्रह्मविद्यात एव हि जन्म 
सत्ता च जीवस्य । 'स हि विद्यातस्तं जनयति तच्छ्रेष्ठं जन्म' । 'अस्ति ब्रह्मेति चेद्वेद । सन्तमेनं ततो विदुरिति' 
इत्यादिकमत्र भाव्यम् । 
