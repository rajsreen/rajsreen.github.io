---
layout: post
title: यजुर्वेदम्-प्रोक्षणम्-HH-2
date: 2021-12-20
description: sandhya
tags:
  - यजुर्वेदम्
show_meta: true
published: true
---


आपो हिष्ठादिमन्त्राणां श्रीपाञ्चरात्रादिसच्छास्त्रेषु ‘परमात्मा देवता' इत्यभिधानात् अत्रत्याः देवताशब्दाः 
परमात्मनारायणवाचकाः । अतोऽन्यपरतया प्रतीयमानानामपि शब्दानां नामरूपव्याकरणश्रुत्या परमात्मपरत्वं हि वेदान्ते निर्णीतम् ।
आपो हि ष्ठा मयो भुवः । हे आपः! यूयमिति शेषः । मयो भुवः स्थ हि - सर्वप्राणिजातस्य सुखभूमयो हि । 'यद्वै शिवं तन्मयः' इति
मयश्शब्दस्य सुखसाधनवाचित्वात् तत्कार्यस्य तच्छब्देन अभिधानमत्र द्रष्टव्यम् । ता न ऊर्जे दधातन । एवं सुखभूमित्वात् ताः 
- 
यूयं, नः - अस्माकम्, ऊर्जे - 'ऊर्गन्नम्' इति ऊर्क् शब्दोऽन्नवाची । ‘ऊर्जे' इत्यत्र द्वितीयैकवचनस्य एकारो, 
वर्णव्यत्ययेनेति द्रष्टव्यः । ऊर्जम् - अन्नम् । दधातन - दत्त । दधातनेति दधातेर्दानवाचिनो 
धातोर्लोट्परस्मैपदमध्यमपुरुषबहुवचनम् । ‘तप्तनप्तनथनाश्च' इति तनादेशः । महे रणाय चक्षसे । महे - महते, रणाय - रमणीयाय 
चक्षसे - इन्द्रियाय । अस्मदुक्तान्नप्रार्थनं किमर्थमित्यपेक्षायाम् इन्द्रियप्रकाशादिसिध्यर्थमित्यवगम्यते । इन्द्रियाणाम्
 अनेन हि महत्त्वं रमणीयत्वं च । यद्यपि 'अन्नमयं हि सोम्य मनः' इत्यन्नस्य मनेमात्रपोषकत्वं श्रूयते; तथापि अत्रान्नशब्देन
इन्द्रियपोषकविषयाः उपलक्ष्यन्ते । 
