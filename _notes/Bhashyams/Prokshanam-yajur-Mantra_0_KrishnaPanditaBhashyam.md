---
layout: post
title: यजुर्वेदम्-प्रोक्षणम्-कृष्णपण्डितभाष्यम्
date: 2021-12-20
description: sandhya
tags:
  - यजुर्वेदम्
show_meta: true
published: true
---


आपो हि ष्ठेति । हे 'आपः' । हिशब्द एवकारार्थः । तथाच यूयमेवेत्यर्थः पर्यवसन्नः । 'मयोभुवः' सुखसंपादयित्र्यः 'स्थ' भवथ । 
दीर्घश्छान्दसः । तासां स्नानादिहेतुत्वेन सुखोत्पादकत्वं जगत्प्रसिद्धमिति भावः । यद्वा हे आपः, यूयमिति शेषः । स्थेति 
लिङ्गबलात् । 'मयोभुवः', सुखभूमयः 'स्थ हि' भवथ खलु । दर्शनस्पर्शनस्नानाद्यनेकक्रियाभिः सकलभूतजातस्य परमानन्दन्करा इति 
भावः । मय इति सुखवाचि । 'यद्वै शिवं तन्मयः । आपो हि ष्ठ सुखभुवः' इति निरुक्तिदर्शनाच्च । किं च 'ताः' एवं सुखभूमयो यूयं 
'नः' अस्मान् । 'बहुवचनस्य वस्नसौ' इति पाणिनिस्मरणान्नसादेशः । 'ऊर्जे' अन्नाय 'दधातन' स्थापयत । ऊर्जेऽन्नायेति 
निरुक्तिवचनात् । अस्मदीयशाल्यादिकं सम्यग्धारानिपातैर्वर्धयित्वा बह्वन्नमस्मभ्यं संपाद्य तत्र 
प्रीतियुक्तानस्मान्स्थापयतेति तात्पर्यम् । नन्वपामन्नसाधनत्वे मानाभावादिति चेन्न । 'आपो वा अन्नम्' इति श्रुतेरेव 
तथात्वात् । तत्राभेदनिर्देशस्तु 'एतावदरे खल्वमृतत्वम्' इतिवदौपचारिक इति निगर्वः । यद्वा - ऊर्ज इति द्वितीयया परिणम्यते ।
 एकारश्छान्दसः । ऊर्ज इति ऊर्क्शब्दद्वितीयैकवचनस्यैकारो व्यत्ययनिबन्धन इत्यन्ये । तया चायमक्षरार्थः - ऊर्जमन्नं दधातन 
धत्त, दधातेर्लट् परस्मैपदे मध्यमपुरुषवचनस्य तनादेशः । 'तप्तनप्तनथनाश्च' इति पाणिनिस्मरणात् । अत्र कश्चिज्जल्पति, 
ऊर्क्शब्दस्य नान्नवाचित्वं किं तु प्राणबलयोर्वर्धकः कश्चिद्रसविशेषस्तस्यार्थः । अन्यथा, इषे त्वोर्जे त्वेत्यत्र 
पौनरुक्त्यं स्यात् । तत्रेडन्नमूर्ग्रस इति भाष्यकारैर्वर्णितत्वात् । किमितिन्यायमत्यन्तशिक्षितः (!) । तथा सति यो वः 
शिवतमो रसस्तस्य भाजयतेत्यग्रेतनवाक्यार्थेऽविशेषः स्यात् । इषे त्वेत्यत्र तु इट्शब्दोर्क्शब्दयोरोदनार्थकल्पनेन 
पौनरुक्त्यं स्यादिति भीत्योर्क्शब्दस्यान्नपरत्वं संयुज्यते । वाक्यान्तरेऽविशेषप्रसङ्गात् । न चायं रसः 
कश्चिदग्रेतनवाक्यप्रतिपाद्यो रसोऽपि कश्चिदित्युभयोर्भेदस्वीकारान्न मन्त्रेषु जामिताऽस्तीतिभाष्यकारवचनाद्वा न 
पौनरुक्त्यमिति वाच्यम् । तत्कल्पनायामुपपत्त्यभावात् । ऊर्जेऽन्नायेतिनिरुक्तिवचनव्याकोपाच्च । न चैवमिषे त्वेत्यत्रापि 
वचनविरोधं पश्यन्तस्तथा कथं व्याचक्षु(क्रु)स्तद्व्याख्यातार इति शङ्कनीयम् । प्रकरणपर्यालोचनया तस्य निरुक्तवचनस्याऽऽपो हि
ष्ठेतिमन्त्रमनुद्दिश्य प्रवृत्तत्वात् । तत्रोर्क्शब्दस्य रसार्थकत्वेऽपि न काचिद्धानिः । प्रकृते तु तथात्वकल्पने 
निरुक्तस्य निरवकाशतया सर्वथा बाध एव भवता संपादितः स्यादिति न तस्य रसार्थकत्वं, परं त्वस्मदुक्त एव पन्थाः सुगमनीयः । ननु
नान्नयाचनं युक्तम् । तस्य केवलैहिकत्वात्तथात्वे महाजनपरिग्रहो न स्यात् । तदुक्तम् - 'ऐहिकान्बकवृत्तांश्च 
वाङ्मात्रेणापि
नार्चयेत्' इति चेत् । शरीरमात्रनिकर्ष(पोष)णपरतया तदङ्गीकारे दोषः स्यान्न चैवमन्नयाचनस्य(नेऽ)स्य 
तत्त्वज्ञानोपयोगित्वादित्याह - महे रणायेति । 'महे' महते 'रणाय' रमणीयाय 'चक्षसे' तज्जन्यज्ञानेक्षणाय 
चे(स्वे)न्द्रियस्वा[स्थ्य]तया च(स्व)ज्ञानायेत्यर्थः । बह्वन्ने संपादिते तेन सर्वेन्द्रियग्रामसंतुष्टिर्भवति 
तत्स्वास्थ्ये सकलबुद्धयः फलवत्यो भवन्तीति प्रथमतस्तद्याचनमिति तात्पर्यार्थः । वस्तुतस्तु - ननु याचितमन्नं 
किमर्थमित्याशङ्क्य सकलसत्कर्मोपयोगीन्द्रियस्वास्थ्यसिद्ध्यर्थमित्याह - महे रणायेति । निगदव्याख्यातम् । 'चक्षसे' 
इन्द्रियाय । छान्दसमेतत् । ऊर्जे दधातनेति पूर्वेण सम्बन्धः । इन्द्रियाणां महत्वरमणीयत्वसिद्ध्यर्थमन्नं याचितम् । 
अनेनेन्द्रियाणि महान्ति बलवन्ति सत्कर्मानुष्ठानक्षमाणीति यावत् । रमणीया शक्तिर्भवति । 'अन्नाद्भूतानि जायन्ते । 
जातान्यन्नेन वर्धन्ते', इति श्रुतेः । इन्द्रियाणामपि भूतत्वादित्यर्थः । तथाच सकलेन्द्रियदार्ढ्ये सति सकलसत्कर्मानुष्ठानं
 सुलभम् । इन्द्रियक्षोभे तदसंभवात् । अत एवार्थी समर्थो विद्वानित्यत्राधिकारिणः सकलेन्द्रियपटुत्वसिद्ध्यर्थं 
सामर्थ्यमुपात्तम् । तच्च दार्ढ्यमन्नाधीनमिति तदर्थमन्नं याचितमिति फक्किकार्थः ॥ 
